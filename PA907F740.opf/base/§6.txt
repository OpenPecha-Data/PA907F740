| de skad ces bka’ stsal pa daṅ | bcom ldan ’das la tshe daṅ ldan pa rab ’byor gyis ’di skad
ces gsol to || bcom ldan ’das ma ’oṅs pa’i dus lṅa brgya tha ma la dam pa’i chos rab tu rnam
par ’jig par ’gyur ba na sems can gaṅ la la dag ’di lta bu’i mdo sde’i tshig bśad pa ’di
la yaṅ dag par ’du śes bskyed par ’gyur ba lta mchis sam |bcom ldan ’das kyis bka’ stsal
pa | rab ’byor khyod ’di skad du ma ’oṅs pa’i dus lṅa brgya tha ma la dam pa’i chos rab
tu rnam par ’jig par ’gyur ba na sems can gaṅ la la dag ’di lta bu’i mdo sde’i tshig bśad
pa ’di la yaṅ dag par ’du śes bskyed par ’gyur ba mchis sam źes ma zer cig |yaṅ rab ’byor
ma ’oṅs pa’i dus lṅa brgya tha ma la dam pa’i chos rab tu rnam par ’jig par ’gyur ba na byaṅ
chub sems dpa’ sems dpa’ chen po tshul khrims daṅ ldan pa | yon tan daṅ ldan pa | śes rab
daṅ ldan pa dag ’byuṅ ste |rab ’byor byaṅ chub sems dpa’ sems dpa’ chen po de dag kyaṅ
saṅs rgyas gcig la bsñen bkur byas pa ma yin | saṅs rgyas gcig la dge ba’i rtsa ba bskyed
pa ma yin gyi |rab ’byor saṅs rgyas brgya stoṅ du ma la bsñen bkur byas śiṅ | saṅs rgyas brgya
stoṅ du ma la dge ba’i rtsa ba dag bskyed pa’i byaṅ chub sems dpa’ sems dpa’ chen po
dag ’byuṅ ṅo || gaṅ dag ’di lta bu’i mdo sde’i tshig bśad pa ’di la sems dad pa gcig tsam
rñed par ’gyur bade dag ni rab ’byor de bźin gśegs pas mkhyen to | | rab ’byor de dag ni de
bźin gśegs pas gzigs te | rab ’byor sems can de dag thams cad ni bsod nams kyi phuṅ po dpag
tu med pa bskyed ciṅ rab tu sdud par ’gyur || de ci’i phyir źe na | rab ’byor byaṅ chub
sems dpa’ sems dpa’ chen po de dag ni bdag tu ’du śes ’jug par mi ’gyur źiṅ sems can du
’du śes pa ma yin | srog tu ’du śes pa ma yin | gaṅ zag tu’aṅ ’du śes ’jug par mi ’gyur ba’i
phyir ro |rab ’byor | byaṅ chub sems dpa’ sems dpa’ chen po de dag chos su ’du śes pa daṅ
| chos med par yaṅ ’du śes mi ’jug ste | de dag ni ’du śes daṅ ’du śes med par yaṅ ’du
śes ’jug par mi ’gyur ro || de ci’i phyir źe na | rab ’byor gal te byaṅ chub sems dpa’ sems
dpa’ chen po de dag chos su ’du śes ’jug na de ñid de dag gi bdag tu ’dzin par ’gyur źiṅ
| sems can du ’dzin pa daṅ | srog tu ’dzin pa daṅ | gaṅ zag tu ’dzin par ’gyur ba’i phyir
ro || gal te chos med par ’jug na’aṅ de ñid de dag gi bdag tu ’dzin par ’gyur źiṅ | sems
can du ’dzin pa daṅ | srog tu ’dzin pa daṅ | gaṅ zag tu ’dzin par ’gyur ba’i phyir ro || de
ci’i phyir źe na | yaṅ rab ’byor byaṅ chub sems dpas chos kyaṅ log par gzuṅ bar mi bya ste
| chos ma yin pa yaṅ mi gzuṅ ba’i phyir ro || de bas na de las dgoṅs te | de bźin gśegs
pas chos kyi rnam graṅs ’di gziṅs lta bur śes pa rnams kyis chos rnams kyaṅ spaṅ bar bya
na chos ma yin pa rnams lta ci smos źes gsuṅs so |


| de nas bcom ldan ’das la tshe daṅ ldan pa rab ’byor gyis ’di skad ces gsol to | | bcom ldan
’das byaṅ chub sems dpa’i theg pa la yaṅ dag par źugs pas ji ltar gnas par bgyi | ji ltar
bsgrub par bgyi | ji ltar sems rab tu gzuṅs bar bgyi |bcom ldan ’das kyis bka’ stsal pa
| rab ’byor ’di la byaṅ chub sems dpa’i theg pa la yaṅ dag par źugs pas ’di sñam du |bdag
gis sems can thams cad phuṅ po lhag ma med pa’i mya ṅan las ’das pa’i dbyiṅs su yoṅs su mya
ṅan las bzla’o | | de ltar sems can rnams yoṅs su mya ṅan las bzlas kyaṅ sems can gaṅ yaṅ
yoṅs su mya ṅan las bzlas par gyur pa med do sñam du sems bskyed par bya’o || de ci’i phyir
źe na | rab ’byor gal te byaṅ chub sems dpa’ sems can du ’du śes ’jug na byaṅ chub sems
dpa’ źes mi bya la | gaṅ zag gi bar du ’du śes ’jug na yaṅ de byaṅ chub sems dpa’ źes mi
bya ba’i phyir ro || de ci’i phyir źe na | rab ’byor gaṅ byaṅ chub sems dpa’i theg pa la
yaṅ dag par źugs pa źes bya ba’i chos de gaṅ yaṅ med pa’i phyir ro |


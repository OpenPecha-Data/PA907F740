| rab ’byor ’di ji sñam du sems | śar phyogs kyi nam mkha’i tshad gzuṅ bar sla’am |rab ’byor
gyis gsol ba | bcom ldan ’das | de ni ma lags so || bcom ldan ’das kyis bka’ stsal ba | de
bźin du lho daṅ | nub daṅ | byaṅ daṅ | steṅ daṅ | ’og gi phyogs daṅ | phyogs mtshams daṅ
| phyogs bcu’i nam mkha’i tshad gzuṅ bar sla’am |rab ’byor gyis gsol ba | bcom ldan ’das
de ni ma lags so || bcom ldan ’das kyis bka’ stsal ba | rab ’byor | de bźin du byaṅ chub sems
dpa’ gaṅ mi gnas par sbyin pa sbyin pa de’i bsod nams kyi phuṅ po yaṅ tshad gzuṅ bar sla
ba ma yin no || rab ’byor ’di ji sñam du sems | mtshan phun sum tshogs pas de bźin gśegs
par blta’am |rab ’byor gyis gsol ba | bcom ldan ’das de ni ma lags te | mtshan phun sum
tshogs pas de bźin gśegs par mi blta’o || de ci’i slad du źe na | de bźin gśegs pas mtshan
phun sum tshogs par gaṅ gsuṅs pa de ñid mtshan phun sum tshogs pa ma mchis pa’i slad du’o
|| de skad ces gsol ba daṅ | bcom ldan ’das kyis tshe daṅ ldan pa rab ’byor la ’di skad ces
bka’ stsal to || rab ’byor ci tsam du mtshan phun sum tshogs pa de tsam du rdzun no ||
ci tsam du mtshan phun sum tshogs pa med pa de tsam du mi rdzun te |de ltar de bźin gśegs
pa la mtshan daṅ | mtshan med par blta’o |

